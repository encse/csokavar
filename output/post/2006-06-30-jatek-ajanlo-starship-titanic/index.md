---
title: "Játék ajánló: Starship Titanic"
date: "2006-06-30"
tags: 
  - "geekseg"
  - "velemeny"
---

A Titanik Csillaghajó egy Douglas Adams fémjelezte CD-ROM, még az özönvíz előtti huszadik századból. Tavaly tudtam meg, hogy létezik, mikor a Kétség lazacát olvastam. Aztán valahogy elfejetődött, de pár hete megint eszembe jutott, és mivel elég retromán vagyok, muszáj volt beszerezni.

![starship_titanic_box_art](images/starship_titanic_box_art.jpg)

A játék elindításával problémák voltak, ugyanis az XP SP2-t nem szereti, de egy rajongó honlapján találtam egy patch-t, amivel downgradelni lehet az xp-t (!!), és akkor elindul rendesen. :)

Mászkálós-feladatmegoldós játékról van szó, diszkrét 3D környezetben. Diszkrét alatt azt értem, hogy a pályán nem lehet akárhová menni, mint mondjuk egy Quake-ben, hanem csak bizonyos helyeken lehet megállni, ugyanakkor két ilyen hely között a mozgás szépen animált, csakhogy ez előre le van renderelve, hogy gyors legyen. (Akkoriban még nem volt minden gépben 3D gyorsító ugyanis). Az egész ilyen fake 3D érzetet nyújt. (Egyébként borzalmas az irányítása.)

Viszont a humora nagyon jó! Aki ismeri Douglas Adams műveit, biztosan emlékszik a repesve szállító liftekre, meg a többi hasonlóra. Ezek itt mind megvannak. A portás robot (merthogy egy utasszállító űrhajón játszódik a sztori) például kikapcsolva egy összehajtogatott csengő, csengetésre kinyílik, és kedves női hangja van. Másik kedvencem a Succ-U-Bot. Ez tulajdonképpen egy csőposta, amivel tárgyakat lehet a szobák között mozgatni. Csakhogy szegély Succ-U-Botnak valami légúti megbetegedése van, és folyamatosan krákog, meg köhög. Nagyon vicces, amikor hörögve rákészül egy-egy csomag beszippantására! A hajón belüli közlekedésre szolgáló kisbusz pedig rádszól, hogy állj egyenesen, ha túl sokáig bámulod előrehajolva az irányítópultot...

Két nap alatt végig is játszottam (persze leírással). Ha Önök is szeretik a Galaxis Útikalauzt, és valahol ráakadnak a játékra (például nyolc éve a polcon porosodik), feltétlen próbálják ki!

### Frissítés (2009. február 28.)

Ezt is érdemes megnézni, ha szeretik a [WarioWare](http://en.wikipedia.org/wiki/Wario_Ware_Smooth_Moves) típusú játékokat:

[http://www.sciencemuseum.org.uk/exhibitions/hitchhikers/swfs/swf\_base.swf](http://www.sciencemuseum.org.uk/exhibitions/hitchhikers/swfs/swf_base.swf)
