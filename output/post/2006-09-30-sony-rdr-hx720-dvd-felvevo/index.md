---
title: "Sony RDR-HX722 DVD-felvevő"
date: "2006-09-30"
tags: 
  - "rdr-hx-722"
  - "velemeny"
---

Szerda este egyszerre két sorozatot is néznék a TV-ben. Az összes többi nap csak Irigy Hónaljmirigy melegklub, NCIS - olyan, mint a CSI, Lost - nem történik semmi, meg hasonló szar megy. Csak szerdán van nézhető műsor a két legnagyobb kereskedelmi csatornán, és akkor is egy időben: Született feleségek és Szökés. (A Született feleségek azért sokat romlott az előző évad óta. De az is lehet, hogy csak kezdek beleunni az örökös kavarásba. )

Történt aztán, hogy elmentem a Sony boltba, és vettem magamnak egy DVD felvevőt. Ma már szerintem nem érdemes videóval szórakozni. Ennek ezernyi oka van. A DVD-t a számítógép is ismeri, ami óriási lehetőségeket nyit meg. Egy DVD sokkal kisebb helyet foglal, mint egy videokazi. Nem árt neki a mágnes, se a víz. Több hangsáv, kameraállás, extra tartalom stb. van a kereskedelmi DVD filmeken. És így tovább.

Ráadásul merevlemezes DVD felvevőt is árulnak, így a nyersanyagot elfelejthetjük. Ha nincs hely, az ember kiválaszthatja, mit akar letörölni. Nincs többé 'úristen mire veszem rá ezt a filmet' vagy 'gyorsan tekerjük csak vissza, hogy ráférjen'. Közvetlen elérés! Aztán: a reklámokat kockára pontosan ki lehet vágni a filmből. Utólag is...

Minek ragozzuk: egyszerűen jobb. Persze drága is. Az enyém 100.000 Ft-ba jött, de elégedett vagyok vele. Néhány apróság, ami különösen tetszik:

- Már felvétel közben megnézhetem a felvett anyag elejét, vagy valami más filmet, akár DVD-ről, akár a vinyóról.
- Ha kiírok valamit DVD-re, csinál hozzá egy kis menüt.
- Válogathatok a különböző minőségű felvételek között. Az alapbeállítás olyan, hogy utólag nem lehet megkülönböztetni az élő TV adástól. Egy 50 perces Szökés epizód 1.5GB. A vinyó 160GB-os, így több mint száz rész ráfér.
- az óráját a teletext alapján be tudja állítani, szintén a teletextből olvassa ki a rögzített műsor címét.

Negatívumok. Mindet gyűlölöm egytől-egyig:

- Lassan reagál. A bootolás kb. egy perc, addig nem nagyon lehet vele csinálni semmit. Az alap dolgokat gyorsan végrehajtja (play, stop, pause stb.), viszont a különböző beállításoknál nagyon lassú.
- Az audio, MP3, kép CD-khez nincs menü. Belerakod aztán elkezdi lejátszani, nincs navigálás a könyvtárak között, valami random sorrendben lejátsza azt kész.
- Egy pokoli idegesítő feature, hogy alapból óránként bekapcsol, és lehűti magát 20 fokra. Ez tizenöt percet vesz igénybe, és nem valami halk (főleg éjszaka) . Viszont: ha kikapcsoljuk az óra automatikus szinkronizálását, mindez egy csapásra megszűnik.

Ezeket leszámítva nagyon szeretem. Még érdekes lenne belekukkantani, hátha cserélhető benne a vinyó. Így elég lenne egy olcsóbb típust megvenni, és a vincsit kicserélni házilag. Sajnos a neten eddig nem találtam olyan barkácsoldalt, ahol ezzel foglalkoznak.
