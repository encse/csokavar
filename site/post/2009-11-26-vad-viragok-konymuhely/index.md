---
title: "Vad Virágok Könyvműhely"
date: "2009-11-26"
tags: 
  - "konyv"
  - "velemeny"
coverImage: images/kazmer.jpg
---

Nehogy azt gondolják, hogy csak a fogyasztó társadalommal kapcsolatos rossz tapasztalataimat írom meg, egyszerűen ezekből van több. Egy remek pozitív példa viszont a [Vad Virágok Könyvműhellyel](http://vadviragok.hu/) kapcsolatos. Tavasszal, vagy tán még a múlt télen írtam nekik, hogy a Kázmér és Huba képregénygyűjtemény második kötetét keresem. Akkor nem volt nekik raktáron, de ősszel tervezték az újrakiadást.

Eltelt pár hónap, és egyszer csak egy levelet kaptam tőlük, hogy íme megjelent a könyv, és a Komikon képregényboltban (1075 Budapest, Wesselényi u. 12.) tudom átvenni kedvezményes áron.

Na így kéne mindenkinek.

Szeretem a Kázmér és Hubát. Nagy mennyiségben nagyon szórakoztató tud lenni.

Azt tudták például, hogy a két figura nevét (Calvin és Hobbes) Kálvin János és Thomas Hobbes ihlette? Ők mindketten a szabad akarat hiányában hittek, bár más-más megfontolásból. Kálvin János szerint teljes isteni irányítás alatt állunk, Hobbes szerint viszont minden mozdulatunk csak biológiai törvényszerűség. Ez azért elég jól kapcsolódik az "elnyomott" kisgyerek világképéhez, nem?

Hamarosan megjelenik a hatodik kötet, talán bekerül a karácsonyfa alá... Ugye? :)
