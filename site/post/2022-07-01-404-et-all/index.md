---
title: "404 et al"
date: "2022-06-30"
---

Készítettem egy mini 404 oldalt ide a csókavárra. Valójában egy pici szöveges kalandjátékról van szó. A sima statikus hibaoldal elég unalmasnak tűnt, meg mindig is ki akartam próbálni hogy kell ilyet készíteni. Tetszőleges amúgy nem létező url-en elérhető, de az egyszerűség kedvéért van egy kanonikus alakja is: [404.csokavar.hu](https://404.csokavar.hu). 

Mostanában a legtöbb mini projektemet GitHub Pagesen tárolom, mert végtelen kényelmes, hogy elég csak pusholni a repóba, ha deployolni akarok. Sajnos a csókaváron még nem jutottam el a fejlettségnek erre a magas fokára, ugyanis mindenképp ragaszkodom az apex domainhez, tehát hogy mindenféle előtag nélkül elérhető legyen az oldal, ne kezdődjön mondjuk www-vel. De ha ilyet akarok, akkor macerásabb a GitHub Pages, és végül legutóbb valami miatt elvetettem. Ennél mélyebb integrációt meg a lustaságom miatt nem csinálok, szóval marad a kézi vezérlés. Nem mintha túl gyakran változna itt bármi :)

Egész hosszú a listája a soha ki nem blogolt, de elkészült mini projekteknek. Kikukáztam például az ezer éves [Rubik kockás](https://rubik.csokavar.hu) munkámat, amit még DOS-ban készítettem gyerekkoromban. Megtaláltam a szintén egyetemi városos beadandó forrását is, sőt elindítani is sikerült, de azt még egyelőre nem csomagoltam össze. Pedig milyen jó kis történelmi kutatómunka volt... Az ezer éves szarságokat lementettem a caesar.elte.hu-ról ~~még mielőtt elvesztettem a kulcsomat~~... Uhh te jó isten még mindig be tudok lépni! Sürgősen bezárom mielőtt rám szabadítják a TEK-et. Van/volt itt sok levél, meg egy-két régi program vagy házi feladat amikkel akkoriban szórakoztam.

Tavalyelőtt a covid alatt leültem assemblyben [Mandelbrot halmaz](https://mandelbrot.csokavar.hu) rajzolókat készíteni. Nyilvánhogy C64-hez a kihívás kedvéért, meg x86-hoz, mert nekem ne mondja senki hogy nem tudok bootloadert írni...

A múltkor Maya talált egy feladatot ami arról szól, hogy ha van két oszlop amik között kifeszítünk egy kábelt, akkor az milyen mélyen fog belógni a közepén. Ehhez készítettem egy kis [vizualizációt](https://hanging-cable.csokavar.hu) valamelyik hétvégén.

Sikerült elég jó eredményt elérni az idei CrySys Labos security versenyen. Mondjuk annyira nem csillog, mert a mezőny nem volt túl erős, de a feladatok között volt pár érdekes, és idén elég jó [leírásokat](https://github.com/encse/secchallenge2022) is készítettem hozzájuk. 

Felélesztettem a [gekkót](https://gekko.csokavar.hu) is, pár évvel ezelőtt egy óvatlan PHP frissítés tönkretette, és nem volt kedvem helyrehozni, annál is inkább, mert a kutya nem játszik vele. De idén rendesen megtanultam a docker-compose-t, és ha már ott volt akkor a gekko-t is megkonténereztem. Van benne jópár, mert az egyes pályák is konténereket kaptak. Ma már a csókaváron nincs php, csak bedobozolva, úgy nem fáj (annyira). 

Így mulatok, ha időm engedi. Ezekből a kis szarokból már annyi van, hogy mikor tavaly állást keresetem mindig tudtam ilyen mini "code behindot" hagyni magam után az interjúk végén. Ha más nem, erre jók lehetnek. Nyilván komoly dolog nincs közte, ez csak a szórakozás. A publikos GitHubomat nézegetve arra jöttem rá, hogy engem a retro programozás érdekel, nem ezek az újhullámos dolgok, arra ott van a munkaidő. Tavaly a Formlabsnál C++ programozó lettem (nem kedveltem meg a nyelvet). Idén megörököltem egy go projektet. Sok szempontbol felüdülés a C++-hoz képest, de bárcsak absztrakciós eszközök is lennének benne...
