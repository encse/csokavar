---
title: "Ébredés"
date: "2007-10-19"
tags: 
  - "személyes"
---

Hogyan változtatta meg a zsonglőrködés az életemet?

1\. Mindig elkapom a vajazás közben elejtett kenyeret. Sokkal kényelmesebb, mint a hajszálakat szedegetni a tetejéről (meg a vajat mosni a konyha padlójáról). Egyébként hogy a francba tud mindig hajszálra esni?

2\. A periodikusan ismétlődő dolgok kényszeres számolása; nyolcas számrendszerben.

Elég ha meghallok egy telefont, egy autóriasztót vagy egy tolató kukásautót: rögtön számolok. Aztán ott van még az irodába felvezető lépcső is. Észrevették már, hogy a két fordulóban különböző a lépcsőfokok száma? Az egyik 12, a másik 13.

Halál pontosan tudom azt is, hogy az alatt a néhány pillanat alatt, amíg reggelente Britney (vagy valaki) karjainak öleléséből kiszakadva eljutok a telefon kinyomásáig, pontosan ötször hangzik el az, hogy BIIIIP. Már rögtön az elsőnél kurvára elkezdem utálni a dolgot, a negyedikre már ülök, és ötödikre kinyomom. Aztán persze azonnal elaludnék, de addig erőltetem a szemem, amíg sikerül befókuszálni a telefont, és átállítani 50 perccel későbbre. Utána még vakon bekapcsolom a TV-t, ilyenkor híradó megy, de én már csak annyit észlelek, hogy Alföldi Zoltán vagy Kumin Viktória hangját hallom, aztán egy pillanattal később megint jön a BIIIIIP-BIIIIP.

Tehát a reggeli ébredés kicsit fájdalmas. Érdekes, hogy csak akkor kezdett ilyen lenni, amikor ideköltöztem 15 percre az irodától és egy órával tovább alhattam. Azelőtt hétfőn hajnali ötkör is fel bírtam kelni, hogy reggel nyolcra idebuszozzak Győrből. Bizonyára öregszem.

Szerencsére Dávid (nem én, hanem a másik) kitalálta, hogy [ennek](http://www.serenityhealth.com/alarm_clocks.html) a kütyünek a mintájára csinál egy sirály rikácsolással meg tengerzúgással ébresztő zenét a gyűlöletes BIIIIIIIP helyett. Talált is egy remek [oldalt](http://www.soundsleeping.com/) relaxációs zenékkel. Nagyon jópofa, mert saját magad mixelheted össze a zenét, ahogy akarod. Csak egy baj van vele: a végeredmény letölteni nem lehet. Elkövettem azt a hibát, hogy ebéd után kezdtem hallgatni a zuhogó esőt égzengéssel, amitől kicsit elálmosodtam, de aztán segítettem visszafejteni a flasht, és megszereztük a tenger hangjait mp3 formátumban. Most már csak egy Dávid kell, aki összemixeli, és megcsinálja belőle az ébresztőt. Természetesen jó hangos sirályokkal.

A végeredményt fel szándékozom tenni ide is, úgyhogy tessék megcsinálni miharabb, de tényleg!

### Kiegészítés

És kész is lett, [íme](https://csokavar.hu/wp-content/uploads/2007/10/wake-up-ocean.mp3).

Lőry szerint traktorral szántanak a háttérben, pedig nem.
