---
title: "Billentyűzet"
date: "2007-05-14"
tags: 
  - "személyes"
---

MEGINT [VAN CTRL](https://csokavar.hu/blog/2007/02/22/eltorott-a-ctrl/) A GÉPEMEN! El sem tudom mondani, mennyivel jobb így. Délelőtt Cactus gépén dolgoztam (bocsi), és ebéd után már ott várt az én kis Dellem megjavítva. Három hónapig tartott, de legalább az egész billentyűzetet kicserélték. Egy gombot külön ugyanis nem lehet előállítani, csak egy egész billt egyben. A gyárban nincs is gyártósor, csak egy tölcsér, amibe beleöntik a műanyagot, és alul azonnal kiesik a full billentyűzet összeszerelve. (Külön tölcsérek vannak minden billentyűzetkiosztáshoz nyilván.)

Egyébként van egy elméletem, hogy a programozók többsége nem tud billentyűzetet használni. Most mi a jó abban, hogy valaki ráköti a jobb CTRL-re a DEL-t? Vagy, hogy valaki magyar kiosztás mellett is megcseréli a Z-t az Y-nal? Pontosan egy hétig tartana megtanulni egy billentyűzetet használni, utána minden frankó lenne, és akkor se lenne probléma, amikor odaülnek egymás gépéhez, mert _elég lenne megnyomni azt a gombot_, amire az van írva, hogy 'Delete'. 

Szerintük persze én nem vagyok normális, amikor túlzásba viszem ezt az elvet, és mindent magyar kiosztással csinálok. De ha egyszer magyar kiosztású a billentyűzetem! Állítólag ínhüvely gyulladást fogok kapni, hiszen még az oly gyakori zárójeleket is, mint a \[\] vagy a {}, ALT Gr+valamivel írom be. Állok elébe.

A törésről jut eszembe. Hétvégén eltörtem az egyik fejszét otthon. De nem ám a nyelét - csak a töketlenek ütnek annyira mellé - a fejét, de frankón. Épp egy bazi nagy gyökeret vertem ketté egy ékkel (ebből a férfias cselekedetből cseppet sem von le az a tény, hogy középen teljesen szét volt rohadva a fa), amikor a fejsze megadta magát. Mit ne mondjak, mindenre számítottam, csak erre nem... 

I. Vasverő Encsé
