---
title: "Barátok közt"
date: "2009-09-30"
tags: 
  - "hack"
coverImage: images/20150521kos-karoly-ter-baratok-kozt-e1447533718321.webp
---

A múltkor egész jópofa hackelés volt a Barátok köztben. Kamilla chates belépési adatait úgy találták ki, hogy megnézték, hogy a böngésző valamilyen kezdőbetűre (a,b,c) felajánl-e login nevet az emlékeiből. Ebből kijött a chamomile. Aztán Bandita megtippelte, hogy a jelszó biztos Kamilla kedvenc tinimagazinjának címe lesz.

Most meg kihagyják a következő ziccert. Nóra elárulta Attilának, hogy Miklós a telefonjában tárolja az összes PIN kódját (gondolom bankkártyák, riasztó meg ilyenek). Erre most azt tervezik Klaudiával, hogy lenyúlják Miklóstól a mobilt. Pedig ha már ilyen hackelősre veszik a figurát, mennyivel szebb lenne már, ha kiderülne, hogy Miklós a mobilját a levelező programjával szinkronizálja, és Attila

A) küldene Miklósnak egy jól formázott HTML levelet, ami valahogy (webes levelező esetén XSS, helyi gép esetén Active-X sebezhetőség) elpostázná a Miklós levelezőjében tárolt adatokat...

B) feltörné Miklós otthoni Wifi hálóját, majd a frissen kijött Windows exploitot kihasználva felnyomná Miklós otthoni gépét is, és a hálózaton keresztül közvetlenül a gépről nyúlná le az adatokat...

C) feltörné a wifit, majd ARP poisoninggal és DNS mérgezéssel eltérítené Miklósnak a netes levelezőjével folytatott adatforgalmát és így lopná el Miklós bejelentkezési adatait.

D) nem tudná feltörni a wifit, ezért kénytelen lenne közvetlenül az ADSL csatornán keresztül man in the middle támadást kivitelezni. Szerencsére hozzáfér a Miklóstól kijövő telefonvonalhoz, hiszen van kulcsa a pincéhez....

Hogy folytatódjon a sorozat? A hívás díja 490Ft + Áfa...
