---
title: "Pözsi"
date: "2009-08-02"
tags: 
  - "auto"
  - "eniko"
coverImage: images/rebirth__a_precious_name_or_a_smile3-e1447879361691.jpg
---

Enikő előző autója egy kb. vele egykorú Renault 5-ös volt, hasított (felhasadt) bőr ülésekkel, és baloldalon letekerhető ablakkal. Halott fékekkel, de frissen tekercselt indítómotorral. Télen már nem nagyon működött, nyáron meg ugye az ablak hiánya... Szóval alaposan megérett a cserére a dolog.

Az előző pár hetet és hétvégét keresgéléssel és rengeteg autókereskedő végigjárásával töltöttük, míg végül Enikő kiválasztott magának egy nagyon szép Peugeot 206-ost. Kilenc éves, kívül újszerű, belül majd kiderül milyen. Nekem nagyon tetszik. :) Voltunk is vele Győrben, Gárdonyban. Beszállsz, elindulsz és megy. Egy élmény. :) Sőt megnyomod a gombot és letekeredik az ablak... Igaz nem is nagyon tekerjük le, mert légkondi is van meg minden :) Egy álom.

Szegény Zsuzsi, mert így hívták a régi járgányt, végül a bontóban végezte. Érdekes, én naívan azt képzeltem, hogy majd adnak érte valami pénzt, hiszen van benne még működő dolog, alkatrésznek csak jó. Na jó, ha a fékek nem is, legalább az indítómotor eladható. De nem. Fizessél nyolcezret, hogy kivonják a forgalomból. Szép mondhatom.

Örülök, hogy sikerült a csere, és gratulálok. Önöknek meg majd írok még autós élményeinkről, ha úgy alakul.

_Metamegjegyzés:_

Az egyik jele annak, hogy fontos vagy valakinek az életében, ha kapsz egy külön [taget](https://csokavar.hu/blog/tag/eniko/) a blogján. Tudom, hogy marhaság, de azért most már ez is megtörtént ;)
