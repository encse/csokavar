---
title: "Google Earth"
date: "2006-05-06"
tags: 
  - "geekseg"
  - "google-earth"
---

A kedvenc programom ([honlapja itt](http://earth.google.com/)) egy műholdfelvételekből összefoltozott térkép. Egyszerűen megunhatatlan!

Először mindenkit lenyűgöz a részletessége. A Google háza táján látszik a medence, a parkolók, az útfeliratok, sőt néhány alkalmazott is. Aztán érdemes megkeresni a világ csodáit (Eiffel torony, piramisok, stb.) A fontosabb amerikai és most már európai országokhoz részletes térképet is találunk, utcákkal, látnivalókkal. Nagyon szeretnék most általánosban földrajzot tanulni! Ez sokkal-sokkal interaktívabb mint mondjuk egy földgömb.

Afrikában bekukkanthatunk a bennszülött törzsek mindennapjaiba. Látszik, ahogy a kondérban rotyog a vacsora, a kunyhó előtt játszanak a gyerekek. Mindez a National Geographics légifelvételeinek köszönhető. További érdekességént a magazin cikkeit is megnézhetjük, csak egy klikkolás, és máris nyílik a böngésző...

Az amerikai városok tele vannak webkamerák linkjeivel, így élőben beleshetünk az utcákra. Moziba, étterembe mennénk? A beépített keresővel azonnal megtalálhatjuk a legközelebbit, és ott helyben elolvashatjuk a többi felhasználó véleményét is az adott helyről... Aztán kukkantsunk be New Yorkba, és keressük meg a szabadságszobrot! Itt újabb meglepi vár: a belvárost 3D-ben is lemodellezték.

Tulajdonképpen erről akartam írni, ugyanis pár hete ingyen elérhető a [Google SketchUp](http://sketchup.google.com/) nevű program, amivel most már bárki készíthet 3D modelleket a Google Earth-höz. Már alig várom, hogy megjelenjenek az első budapesti hidak, fontosabb középületek. Ezzel a programmal játszottam délután, és pár óra alatt megcsináltam a nagymamám házának 3D modelljét. Íme, itt voltam gyerek:

\[gallery type="square" ids="3255,3256"\]

Sajnos Ménfőcsanakról nincs elég részletes kép ahhoz, hogy a Google Earthbe is beilleszthessem, de remélem ami késik, nem múlik...
