---
title: "Távirányító"
date: "2006-09-09"
tags: 
  - "geekség"
---

A minap nézegettem, hogy lehetne régió függetlenné tenni a DVD lejátszómat. Persze valószínüleg megmarad elméletnek a dolog, ugyanis kell az a fránya garancia... Ugyanakkor nem szeretem ha korlátok közé szorítanak, meg egyébként is érdekel, milyen a szerviz menü.

A régi lejátszónkkal ellentétben, ezt nem lehet csak úgy kikódolni, ugyanis a normál távirányítón nincsenek meg hozzá a megfelelő gombok. Innentől a dolog kezd kicsit [Crunch Kapitány](http://en.wikipedia.org/wiki/John_Draper) szagú lenni. Chrunch Kapitány annak idején egy müzlisdobozban talált síppal hackelte meg az amerikai telefonvonalakat. A síp ugyanis éppen azon a 2600Hz-es frekvencián szólalt meg, ami átállította a vonalat operátor módba... A normál telefonokon persze nincs ilyen gomb, de később csinált magának egy kütyüt (blue box), amin már ilyen is volt. Valami hasonlót csináltam én is, csak kicsit profibb felszereléssel.

Van ugyanis egy hp IPAQ PDA-m és egy [alkamas szoftverem](http://www.pdawin.com/tvremote.html) ilyen esetekre. Eddig még sosem próbáltam távirányítónak használni a PDA-t, de meg kell mondjam egész jól működik. A program alapból nem támogatta ugyan az itthoni TV-t, de pillanatok alatt megtaníttam rá. Az egész annyiból állt, hogy a képernyőn megjelenő távirányítón megmondtam, hogy most pl. az '1'-es gombot akarom megtanítani, majd megnyomtam ugyanezt a távirányítón. Aztán így tovább a kikapcsolástól a hangerő állítgatásig.

Csak két probléma van: a program fizetős, és sajnos nem is mindig működik. Még nem találtam meg a pontos peremfeltételeket, de időnként nem értelmezi jól a TV a kibocsátott jeleket. Az is lehet, hogy csak a betanítás nem volt tökéletes...
