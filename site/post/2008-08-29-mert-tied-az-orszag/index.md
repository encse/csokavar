---
title: "Mert Tiéd az ország..."
date: "2008-08-29"
tags: 
  - "gondolatok"
  - "vallás"
---

Encsé teljes mértékben agnosztikus. Azt hiszem, ez az egyetlen vállalható filozófia egy programozó számára. Örülök, hogy van neve. (Sőt még ismerem is, pedig nem vagyok valami nagy lángelme.)

Ma az utcán sétálva belebotlottam két hittérítőnek kinéző emberbe. Valamiért rögtön elhajtom az ilyeneket, de most pont az orrom előtt ment el a busz, úgyhogy gondoltam beszélgetünk egy kicsit. Abból nem lehet baj. Megkérdezték, hogy szerintem a világ aggasztó problémáit, mint a klímaváltozás meg az energiaválság, meg fogjuk-e tudni oldani mi emberek, vagy mindenképp szükség lenne valamifajta külső erő beavatkozására.

Nos, nem látom okát annak, hogy ne tudjuk megoldani. Jó, hát biztos sok mindenen kell majd változtatni, de azért szerintem nem esélytelen a helyzet. Ha nagyon elkezdenék a tudósok tökét szorongatni, bizonyára ki tudnának találni valamit.

Aztán megkérdezték, hogy akkor miért nem dolgozunk a problémán. Mondom dolgozunk, csak nem elég nagy hatásfokkal. De a másik alternatívában nem tartom jó ötletnek bízni, például azért, mert agnosztikus vagyok úgy mellesleg.

Ez az a pont, ahol elszúrták nagyon. Mert ilyenkor a jól felkészült hittérítő nem kezdi el bebizonyítani, hogy Isten létezik. Nem úgy ezek...

Hogy hiszek-e az evolúcióban? Persze, mert az egy _jól alátámasztott, ellenőrizhető elmélet_. Hogy hol van az a pont, ahol élettelen dologból élő lesz? Fogalmam sincs, az evolúcióelmélet ezzel nem foglalkozik. (Így utólag már nem is értem, hogy akkor minek rángatták elő a dolgot...)

Tehát kellett lenni valaminek az elején, amitől mindez, ami van, itt van? Vagy nem, mondom. Még véletlen is lehetett, hiszen legrosszabb esetben nem állnánk itt és nem beszélgetnénk egymással (antropikus elv). Ez így nekem még mindig nem bizonyít semmit.

Váltás. Most jön a legjobb. Nála éppen van valami, amivel feketén-fehéren be fogja bizonyítani a dolgot. Ezzel nagyon felcsigázott, mert reméltem, hogy legalábbis valami pándimenziós lantot fog előhúzni a táskájából, de sajnos csak egy Bibilának kinéző könyv volt benne. (Félig viccesen vegyük észre, hogy a keresztény hitvilág alapjainál sokkal kisebb dolgokat sem szokott sikerülni a _rendszeren belül bebizonyítani_, de azért adjunk neki egy próbát...) És akkor felolvasott valamit, ami azzal igazolja Isten létét, hogy _nyilvánvalóan látszik_ a madarakban, a fákban és minden élőlényben.

Látszik bazmeg. "Innentől triviális."

Aztán valahogy megint visszakanyarodtunk a kezdeti lökő erő kérdéséhez (mert ugye miből van a virág: magból, miből van a mag: virágból...), de itt már nagyon sietni kellett, mert jött a busz, úgyhogy megköszöntem a beszélgetést, sajnálkozva, hogy a legfőbb érvük sem támasztotta alá a dolgot nekem eléggé.

És hogy mit barmoltak el? Hát faszki. Nekem dunsztom sincs róla, hogy van-e Isten. Felőlem akár lehet is. Csak akkor azt is ugyanígy meg kéne magyarázni, hogy őt ki teremtette stb. Vagy legalábbis egy hasonló kérdéskört meg kéne nyitni, és megnyugtatóan rövidre zárni a témát valahol. És Dávid szerint: ha már valahol úgyis rövidre zárjuk, lehet akár Isten meg a teremtés nélkül is csinálni. Lehet. Tényleg nem tudom.

De ebbe az egészbe nem is kellett volna belemenniük, ha nem lettek volna ilyen lököttek. Szerintem ugyanis a hit, mint olyan, kurvára jól működik attól függetlenül, hogy ténylegesen van-e mögötte Isten. Mert ha bízol egy fő vezérlőerőben, ami téged mindig kiránt a szarból, akkor neked kurva jó életed lesz. Teljesen biztos lehetsz benne ugyanis, hogy a legvadabb szituációból is jól fogsz kikeveredni. Hát nem fantasztikus?

Jaj, hogy ez nem racionális, nincs alátámasztva, stb. stb... Hát kedves agnosztikus úr, volt már maga szerelmes? Az is jó volt, de nem racionális. Na látja.

Ezzel még sose jöttek, pedig minőségi váltást jelentene. Hátha sikerülne valami értelemeset kihozni belőle, ha kicsit továbbgondoljuk.

Persze ettől még ugyanazt a könyvet olvasgatnák az összejöveteleken, ami nekem már csak azért sem jön be, mert rövid úton bele szoktam fáradni, ha túl hosszú ideig új gondolatok nélkül kell tétlenkednem. Viszont lehet, hogy pár embert meggyőznének ezzel, és nekik tényleg a fent vázolt fantasztikus életük lenne onnantól fogva... (Isten lététől továbbra is függetlenül.)

Önök szerint?
