---
title: "Mod-x – The Omega Project"
date: "2006-10-08"
tags: 
  - "geekség"
  - "vélemény"
---

A kedvenc [wargame oldalam](http://www.mod-x.co.uk/) több év tetszhalál után a múlt héten frissült. Tudják, ez amolyan hacker játék. Ettől persze még senki sem fog betörni a Pentagon tűzfala mögé, hogy ellopja az atomkódokat, de legalább pár év múlva elég paranoiás lesz ahhoz, hogy viszonylag normális webboltokat készítsen. Mármint az a néhány szerencsétlen, aki kénytelen lesz webprogramozással keresni a kenyerét. (Nem egy nagy életcél, higgyék el.)

![article_ads](images/article_ads.webp)

Visszakanyarodva, a mod-x a legkultibb oldalak egyike, ennél csak egy betegebb van a [www.hackthissite.org](http://www.hackthissite.org/), de azt nem szeretem, mert meg vagyok győződve róla, hogy valamelyik kormány titkos megfigyelőoldala, ahol a szerencsétlen tizenéves hülyegyerekek hackelési 'szokásait' tanulmányozzák.

Az eredeti mod-x kilenc egymásra épülő szintből állt, de a mai napig is csak kb. húszan tudták befejezni. Néhány évvel később hozzácsatolták a disavowed nevű részleget, de az sosem érte el a Nagy Öreg népszerűségét. Végül az Omega Project elindításával háromra növekedett a játékok száma.

Nagy lendülettel vágam a dologba tegnap, miközben az a kép ment a fejemben, amikor Nicolas Cage a Tolvajtempóban egy kartondobozból pakolja elő az álkulcsait meg a bőrkabátját. Így került elő a gép mélyéről a zip jelszó törő, a proxomitron, a flash decompiler, a Visual Studio meg a többi hasznos holmi, hogy tökéletes összhangban oldják meg a feladatokat.

Hat új pályán próbálhatja ki magát a hacker (inkább wannabe, script kiddie) jelölt. Az Omega Project nem szintekre épül, már az elején is elérhető az összes pálya. Az eredeti mod-x-en a fő gond az volt, hogy a felsőbb szinteken már csak páran lézengtek, és nekik nem érte meg új pályákat kitalálni.

Hat pálya, hat témakör: authentication systems, forensis, web scripting, javascript, encryption és web exploits. Mindegyik bizonyos mennyiségű creditet ér, amiből később segítséget vásárolhatunk, ha elakadunk valahol. Itt-ott kellett is, mert pl. encryption-ben sosem voltam jó. A web exploits meg túl mű volt, tele látszólag dinamikus, de semmire sem reagáló oldalakkal. Nem jöttem rá, merre kéne haladni. Még egy hülye bug is volt benne, ami aztán végképp elvitt az erdőbe.

Sajnos az Omega Project elég gyengére sikerült a régi mod-x-hez képest. Egyedül az authentication systems 'fekete doboz hackelése' tetszett, de az már évek óta játszható béta állapotban a magasabb szinteken levőknek. A többi pálya nem túl életszerű, és semmi újdonságot nem találtam benne.

A rendszer tetszik, de el kéne gondolkodni a tartalmi részen is. Pillanatnyilag 10-ből 4 pontot adnék rá.
