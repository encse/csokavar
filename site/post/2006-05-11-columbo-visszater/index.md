---
title: "Columbo visszatér"
date: "2006-05-11"
tags: 
  - "fun"
coverImage: images/Columbo.jpg
---

Vége a Született felségeknek. Érdekes, hogy ez egy nőknek szóló sorozat akarna lenni, mégis a fél iroda nézi. Bár lehet, hogy valójában férfiaknak szól, csak úgy van tálalva mintha... Értik. Most viszont Doktor House mellett egy másik Sherlock Holmes klón is megjelenik a TV2-n, a nagy öreg: Columbo. Tényleg, észrevették már hogy hasonlítanak? Persze Doktor Housenak ott a teamje segítségnek, de ugyanolyan jó megfigyelők mindketten.

Columbo mindig is a kedvenc nyomozóm volt, már az általánosban is mindig megvitattuk az aktuális epizódot. Volt a suliban Columbó rajongók klikkje, meg minden. Akkor is és most is nagyon tetszett az itt-ott felcsendülő "this old man" kezdetű gyerekdal. Ez kb. olyan elválaszthatalan tőle mint a balonkabátja, a jegyzetei, a kutyája (Kutya) vagy az autója. Néha fütyüli, másszor tubán fújja, és egyszer még zongorázni is megtanulta. Ha gondolják, töltsék le csengőhangnak [innen](https://csokavar.hu/wp-content/uploads/2006/05/columbo.mp3 "innen") :)

A sorozat egyébként is tele van visszatérő motívumokkal (pl. a sosem látott feleségről szóló anekdoták), a legfurcsább viszont csak nemrégiben tudatosodott bennem. Kezdtem úgy érezni mintha mindig ugyanaz lenne a gyilkos... Gondoltam biztos velem van a baj, vagy túl sokszor ismétlik ugyanazt a részt. (Hogy mást ne mondjak a krematóriumos részt, meg a varázslósat már legalább ötször láttam.) Biztos feltűnne ennek a jóembernek, hogy minden héten ugyanazt kell elkapnia... De kapaszkodjanak meg: NEM!

Rákerestem a neten, és kiderült, hogy [Robert Culp](http://images.google.com/images?q=robert+culp "Robert Culp") háromszor ölt - különböző bajuszokkal :), [Jack Cassidy](http://images.google.com/images?q=jack+cassidy "Jack Cassidy") szintén háromszor, [George Hamilton](http://images.google.com/images?q=george+hamilton "George Hamilton") kétszer és [Patrick McGoohan](http://images.google.com/images?q=patrick+mcgoohan "Patrick McGoohan") "sokszor". (Belinkeltem a google képkeresőjét, hátha így könnyebben beugrik., Forrás: Wikipedia).

Még ilyet :)

### Kiegészítés (2007. 12. 08.)

Találtam még két jót: [ep\_42\_final](https://csokavar.hu/wp-content/uploads/2006/05/ep_42_final.mp3), [ep\_68\_final](https://csokavar.hu/wp-content/uploads/2006/05/ep_68_final.mp3).

A forrás: [http://membres.lycos.fr/columbomania/musique.html](http://membres.lycos.fr/columbomania/musique.html)
