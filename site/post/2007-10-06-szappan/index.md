---
title: "Szappan"
date: "2007-10-06"
tags: 
  - "isc"
  - "szeretem"
---

A minap előkotortam a szerkényből az irodai [X-keys](http://www.xkeys.com/xkeys.php)t, amit még Charles hozott pár éve, amikor éppen nem akarta a Resharper billentyű kombinációit tanulgatni, hanem feltétlenül az Ő intenciójához társított, jól definiált, felcímkézett gombokat akart használni. Milyen már, hogy a Windowsban van e-mail gomb: I want a button for _goto definition_.

Tulajdonképpen teljesen egyet is értek vele, úgyhogy ki is dobtam a monitor aljára ragasztott cetlit, és jól felkonfiguráltam az _introduce variable_ ill. _inline variable_ parancsokat a megfelelő gombokra. Így is olyan mint egy Cheet Sheet, csak kiküszöböljük azt a plusz egy indirekciót, gondoltam.

Aztán feltettem az eggyel frissebb x-keys drivert, ami minden programmal képes együttműködni, az egy Visual Studiot kivéve, így aztán most se dedikált gombok, se sárga Post-it a monitor alján.

De az élet nem áll meg, és más felhasználási módok után kezdtem kutakodni. Készítettem egy .mp3-ak és .wav-ok lejátszására alkalmas kis programot, ami lehetőleg ezerszer gyorsabban indul el mint a Media Player, és elkezdtem a mára már az irodai szleng részévé vált vicces mp3-ak lejátszását a gombokra kötni.

Így aztán most van _András, kész végünk van!_ gombunk a Barátok köztből, meg _Ne fütyülj!_ gomb valami random filmből, meg lesz még _Van ilyen, Csupi?_ gomb, sőt remek zenéim vannak a különböző élethelyzetekre, de ott van még vállalati himnuszunk a _Miénk ez a cirkusz!_ című LGT szám is.

És végre egy hangosabb szóváltás után, a kedélyeket lecsillapítandó bemondhatom, hogy "Ez volt tehát _A világok harca_, egy vérpezsdítő rádiójáték vadonatúj feldolgozása András és Cactus előadásában, és máris folytatjuk napjaink slágereivel, csak itt az ISC-ben." Utána pedig valami csöpögős szám, mondjuk a B-kategóriás vígjátékok végén gyakran felcsendülő _This will be an everlasting love_ Natalie Cole-tól a főmérnök úr és Cs tiszteletére. Vagy valami.

Hát így. Szeretek ilyenkor itt dolgozni...

Jah a szappan. Ma voltunk öreganyámnál megint, és a padláson találtunk kb 30 éves, otthon főzött szappant. Onnan tudom, hogy ennyi idős, hogy még a dédanyám főzte annak idején, és ő bizony már 1980 előtt meghalt. Szóval ez mekkora jóság: olyan mint egy kő, érdes a felülete, illata meg semmi, és persze nincs belenyomva nőies, intimbetétre való betűkkel, hogy _Dove_. És amikor már jól összefogdostuk, megszaglásztuk, és nekálltam mosni vele, akkor derült, ki, hogy bélzsírból, meg lúgkőből, meg az ördög tudja miből van. Böööeeeee

Végül még egy mellékszál a post végére: tegnap kitaláltam, hogy kurvára pályát tévesztettem, és Nobel-díjat akarok kapni a mesterséges fotoszintézis kidolgozásáért. Aztán rákerestem a neten, és természetesen kiderült, hogy valaki már foglalkozik vele, de még nincs kész. Pedig szén-dioxidból meg vízből, cukrot meg oxigént csinálni: ha ebből nem lesz valaki multidrilliomos, akkor semmiből se... És tutter, hogy lehet azt hatékonyabban csinálni, mint mondjuk egy száz éves platán fa teszi manapság.
