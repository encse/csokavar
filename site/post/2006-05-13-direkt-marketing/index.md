---
title: "Direkt marketing"
date: "2006-05-13"
tags: 
  - "geekseg"
  - "iwiw"
  - "velemeny"
---

Magenta bőrű testvéreink a minap felvásárolták a [WIWet](http://www.iwiw.hu/), a mostanában igencsak felkapott magyar kapcsolatépítő hálózatot. Remélhetőleg tesznek alá rendes hardvert is, hogy megoldódjanak a sebesség problémák, és végre elszabadulhat a pokol. Hölgyeim és Uraim: ez egy időzített bomba! Lássuk miért.

### Naív megközelítés

Van ugyebár a 'keresés' menüpont, azon belül az 'összetett keresés'. Írjunk csak be valami ilyet:

Város: Hódmezővásárhely Életkor: 18 év

101 találat

Dereng már? Ezek az emberek önként és dalolva felajánlják magukat a mi kis célzott hirdetésünknek. Most csinálhatunk egy fiktív felhasználót, pl DiákMeló Kft., betesszük a céges logót képnek, kitöltjük a 'magamról' rovatot ahogy kell, és mind a 101 találatot bejelöljük ismerősnek. Ekkor mind a 101-en kapnak egy szép kis levelet az email címükre, DiákMeló Kft. nevével. Sőt ha belépnek a Wiwre, a címoldalon és a függő kapcsolatok között máris ott lesz a céges logónk. Jó mi?

Az ötlet a múltkori Fanta-szőlős történetből jött, amikor is a Fanta vett magának egy konstans bejegyzést a "Kit ismerhetek" menüpontban. De ez a módszer még sokkal jobb, hiszen még fizetni se kell érte a T-Online-nak...

### Social Engineering

Ha magenta testvéreink kopogtatnak az ajtón a hirdetési díjat követelve (netalántán perrel fenyegetőznek), itt a kicsit bővített változat. A fiktív felhasználó legyen valami vicces személy (pl. Chuck Norris, Jockey Ewing, Donald kacsa vagy akárki.) Ugyanígy jelöljük be a 101 felhasználót. Nyilván egy csomóan visszaigazolnak, hiszen milyen jófejség, hogy Donald kacsa is az ismerősök között van. Egy ilyet egész konkrétan ki is próbáltuk itthon: egy hét alatt elértük az **ezer!** ismerőst. Namost: az ismerősökkel jönnek azok privát adatai is (e-mail cím, telefonszám, lakcím stb.) Folytassam? DiákMeló Kft. nem keveredik bele a dologba, és mégis ingyen jutott egy jó kis címlistához.

### Variáció

A keresésnél a cím mezőbe is írjuk be, hogy Hódmezővásárhely. Így csupa olyan eredményt kapunk, ahol nem állították privátra a fontosabb személyes adatokat. Még Donald kacsára sincs szükség!

További jó wiwezést kívánok!

Releváns linkek:

- [A belügy is felfigyelt az iWiW-re](http://index.hu/tech/net/iwiw060518/)
