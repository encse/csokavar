---
title: "Ha az ISC zséfilm lenne"
date: "2011-02-14"
tags: 
  - "isc"
coverImage: "oceans-twelve-504f4b226fcdf-1.jpg"
---

## Encsé's nine

### Szereplők

**Ati**

Ati lenne a világot megváltoztatni akaró társadalom mérnök. Elzárkózva él, paranoiás, és csak jó előre megbeszélt titkos jelek alapján lehetne eljuttatni neki üzeneteket. Ilyen lehet például egy újsághírdetés, egy kuka oldalára ragasztott jel, vagy valami grafiti egy házfalon. Ezeket rendszeresen figyeli.

**Cactus**

Egy elfeledett egyetemen ássa bele magát a kategóriaelmélet gyönyöreibe. Haskellben és egzotikus platformokon futó egzotikus nyelveken programozik. Híres arról, hogy soha nem fejez be semmit.

**Dávid**

Dávidnak 10 év múlva jól menő világvárosi bárja lesz. Amikor belépek hozzá, az irodájában (amiből egy akváriumon keresztül szemmel tartja a klubot) éppen maláj kurvák táncosnők veszik körül, akiket még azelőtt elküld, hogy egy szót szólnék. Ő a zárak nagymestere, nincs ajtó, ami zárva maradna előtte.

**Encsé**

A csapat hackere, aki mindent feltör és ellop. Ha valaki el akarja érni, akkor csak ír egy emailt vagy smst. Mindegy milyen címzettnek, valami jellemző kis félmondat alapján simán kihalássza magának a CIA email és sms átnyálazó rendszerének segítségével.

**Lőry**

Lőryt egy tibeti kolostorból kellene összeszedni, ahová csak alpintechnikával lehet eljutni, és ahol egy hétig váratnak a kapu előtt, csak azért hogy kiszűrjék az olyanokat, akik nem gondolják komolyan a bejutást.

**Maya**

Maya addigra kiműveli magát az elektrotechnikában, és különféle chipeket tervez szórakozásképpen. Megcsinálja a brainfuck processzort gyakorlatilag mindennel amihez áram kell. IC-kből, logikai kapukból, tranzisztorokból. A szobában alig lehet valamit hallani a relék csattogásától. Mostanában éppen egy vákuumcsöves megvalósításon töri a fejét.

**Tomi**

Tomi a legokosabb az egész társaságban, de nem szeret beszélni. Az egész film alatt egyetlen kulcsfontosságú jelenetben szólalna meg, akkor viszont nagyon érthetően és hosszan elmagyarázná a megoldást a gyakorlatilag megoldhatatlannak látszó problémára.

**Viktor**

Viktor a Magic: The Gathering című kártyajátékból lett milliárdos. Éppen egy világverseny döntő asztalánál ül, amikor megjelenek az egyik játékos háta mögött. Szó nélkül elfordítja az egyik asztalon levő lapot, amivel azonnal megnyeri a játékot. A közönség meglepetten felhördül, mert senki nem számított erre a fordulatra. Mire a kamera rászegeződne, már üres a széke.

**Zape**

Zape a behatolás mestere. Csatornák, alagsorok, liftaknák, álmennyezetek, ez az ő világa, és ilyenekben is lakik. Imádja a gyerekeket és az autókat. Amikor rátalálok, egy gokart iskolában tanítja a 8-10 éveseket. Egy hosszú üldözési jelenete is lenne, ahol megmutathatná hogy vezet egy igazi profi.

### Cselekmény

Encsé nekilát, hogy még egyszer, utoljára összegyűjtse a nagy csapatot. Az évek során az emberek szétszóródtak, így mindenkit máshol talál meg, némelyekhez egy szakadt furgonnal kell ellátogatni a sivatagba, másokhoz hegymászáson, egyetemi katedrákon, kaszinókon stb. vezet az útja. Charles tervei sajnos túl jól haladnak a világuralom megszerzése felé (itt szeretnék elhatárolódni magamtól), így itt az idő, hogy összerakják az évek alatt kifejlesztett dolgokat.

A Hungarian notationben írt kódról kiderül, hogy ha kicsit hunyorítva olvassuk, akkor a három betűs rövidítések egész más is jelenthetnek, és így a modulokat kicsit átszervezve máris megvan a rendszer magja. Maya éveket töltött el elektronikai eszközök építésével, és az általa tervezett chipben olyan elektronikát helyezett el, ami a hálózati áram frekvenciájának megfelelő változtatgatásának hatására átvált egy másik működési módba... Ezeket a chipeket azóta széles körben használják, így kinyithatatlan páncéltermek és raktárak ajtajai tárulnak fel előttük.

\- Anyám, hogy ment át az Intelnél ez a processzor?

\- Egyszer egy mérnöknek eszébe jutott fejjel lefelé is megnézni a tervet, de Ati meggyőzte őket, hogy az a két láb csak tesztelésre van, és egyébként is így olcsóbb a sorozatgyártás a jelenlegi gyártósoron.

És így tovább...
