---
title: "Dolgok"
date: "2006-12-02"
tags: 
  - "személyes"
---

Az előbb írtam egy remek bejegyzést arról, hogyan irtottam ki egy trójait a gépemről, dacára annak, hogy nem tudtam recovery módban bebootolni az XP-t a hülye USB-s billentyűzetem miatt. (Mert ugye az csak akkor működik, ha már fut a Windows, tehát esélyem sincs induláskor kiválasztani, hogy recovery módban induljon el.)

A megfejtés a Windows shell ideiglenes lecserélése volt, amire igazán büszke vagyok. Hiába a hacker vénám...

Szóval mindezt szépen leírtam az utókornak, amikor a hülye freeblog meghalt, és elveszett az egész.

Tél van. Ez abból is látszik, hogy nem érzem magam rosszul másfél liter tea után. Pontosabban: 1 liter után, fél liter közben. Pénteken elkezdtük az adventi csoki kalendáriumot is enni a cégben. Dávid is kapott egyet, meg én is. Kaktusz nem kapott, aminek NEM az az oka, hogy utálom, csak éppen nem volt ott, amikor kitaláltam ezt az egész kalendárium dolgot. Majd kiengeszteljük azért. Úgy mellesleg: vicces, hogy Te vagy az egyetlen, aki ezt elolvasod. :))

Rob küldött pár [új zsonglőr trükköt](http://zsonglor.csokavar.hu/): egy karikásat és három bazigányosat. Délután ezeket fordítottam. Csináltam egy új dinamikus listát is az oldalra, ami a friss tartalmat mutatja. Szép automata, így majd januárban nem kell azzal foglalkoznom, hogy kézzel kitöröljem azt a négy trükköt onnan.

Van már szépen kinéző [rss feedünk](http://zsonglor.csokavar.hu/bin/rss.php) is. Pontosabban, loptam valahonnan egy style sheetet. (Hagytam nekik egy back linket, hadd örüljenek.) Feedburner: egy újabb webkettes izé, ami az rss feedek csinosításával, publikálásával, terjesztésével stb. foglalkozik. Nyilván tök értelmetlen az egész, hiszen mindenkinek van a firefoxában feed reader. Ha meg IE-t használ, majd lesz abban is nemsokára... (De azért a style sheetet elloptam szemérmetlenül...)

Pénteken majdnem megvettem a Tolvajtempót DVD-n. Valami megmagyarázhatatlan oknál fogva az egy olyan autós film, amitől mindig kedvem támad kétszázzal száguldozni a városban. (Pedig nem is szeretem az autókat.) Az ötlet onnan jött, hogy szerda-csütörtök végigtoltam az új Need For Speedet, a nagyon rosszul sikerült Carbon-t, és akartam valami jó autósat is látni. Sajnos nem volt az Alexandrában. Pedig tisztán emlékszem, hogy pár hete még láttam, amikor egy másik filmet, a  12 dühös embert, kerestem. Persze az sem volt. Asszem nem is adták ki DVD-n. :(
