---
title: "Mit csinál a szőke nő a fakockával - elrontja"
date: "2006-05-08"
tags: 
  - "geekség"
  - "győr"
  - "isc"
---

Szoktak önök játékboltba járni? Mármint olyanba, ahol ki is lehet próbálni a dolgokat. És lehetőleg legyen tele logikai kirakós fajátékkal! Fejleszti a gyerek kreativitását - mondják a szülők, mikor megveszik. Pedig valójában saját maguk akarnak játszani vele, hiszen olyan őrjítő tud lenni, hogy az a kis ... az ist..nek se akar összeállni! Győrben van egy jó hely a Lloyd mozi alatt (zsonglőrkellékek ugyanitt). Játszó-Tér a becses neve, nézzenek be! Úgyis lehetetlen elkerülni, hiszen olyan kicsi a belváros. Csak úgy jár-kel az ember, észre se veszi, máris elment mellette...

Bevittem a karácsonyra kapott kirakós-kockát az irodába. Mivel ez egy programozó csapat, természetesen vannak olyan munkatársak, akik egy perc alatt kirakják. De szerencsére olyan is akad, akinek nehezen megy, és olyan jól lehet szivatni ilyenkor! :) Ma volt a háeresünknek valami kis felmérése. Mikor már tíz perce kínlódott a kockával, Cactus kitalálta, hogy ez is nyilván a teszt része. "A QZ-1743-as csoportba fogok kerülni, és már sosem fogom megtudni miért csökkent a fizetésem... Egyszer ismertem egy QZ-1743-ast, annak még a szomszédja is felakasztotta magát..."

Tudni kell, hogy nálunk elég nagy a fluktuáció. (A sok hülye felmérés ugye.) Szóval raklapszámra állnak a hasznavehetetlenné vált névjegyek mindenfelé. Na most ez egy kreatív társaság, időnként kicsit túlpörgetve... Pihenésképpen hajtogattunk néhány kockát. (Így: [http://www.origami.art.pl/modul03.html](http://www.origami.art.pl/modul03.html)). Aztán kitaláltuk, hogy lehet belőlük T, L, kis L, stb. formákat összerakni, és építettünk egy [Soma-kockát](http://users.ids.net/~salberg/soma/Soma.html). Két délután meg is volt. Igazából ezt Juli kérte, merthogy én olyan okos vagyok, hogy biztos ki tudok találni neki valami jó kis játékot. Végül persze túl jó lett, és nem kapta meg. De azóta se tanultam meg normálisan összerakni, pedig több mint kétszáz lényegesen különböző (azaz forgatással, tükrözéssel nem fedésbe hozható) megoldása van. :)

Releváns linkek:

- [http://www.cs.elte.hu/~nbandi/lakatok/](http://www.cs.elte.hu/~nbandi/lakatok/)
- [http://www.csodakpalotaja.hu/](http://www.csodakpalotaja.hu/)
- [http://jatszo-ter.lyukkartya.hu/](http://jatszo-ter.lyukkartya.hu/)
