---
title: "ADSL viszontagságok"
date: "2009-01-26"
tags: 
  - "adsl"
  - "externet"
  - "matav"
  - "velemeny"
  - "vivanet"
---

Január elején elhatároztam, hogy egyrészt átgondolom a megtakarításaimmal kapcsolatos kérdéseket, másrészt lemondom a nekem fölösleges szolgáltatásokat, és egyáltalán: racionalizálom a a pénzforgalmamat amennyire csak lehetséges.

Ennek megfelelően kitaláltam, hogy nem kell nekem otthon telefon, elég lesz a csupasz ADSL is, T-Home nélkül. (Amúgy ez a T-Home kicsit olyan mint valami Sufni Bt, ami az adóhatóság elől bújkál. Különben miért változtatnák meg a nevüket minden évben?)

Kitalálják, ugye? Most már hetek óta nincs ADSL, mert sikerült eljutni odáig, hogy

1. az ISP ([Externet](http://www.externet.hu), leánykori nevén [Vivanet](http://www.vivanet.hu)) szerint minden kurvára működik.
2. a [T-Com](http://www.t-com.hu) ([Matáv](http://www.matav.hu/), [Magyar Telekom](http://www.telekom.hu/), [T-Home](http://www.t-home.hu/)) szerint kurvára ki van húzva az ő egyik ketyeréjükből a lakásomba jövő vezeték.

Az ügyfélszolgálatok egymásra mutogatnak, és egyáltalán senkit nem érdekel, hogy van itt egy ember, aki internetezni szeretne.

Ne vegyenek az Externettől internetet soha!

Mellékelnék egy rövidke levelet, amit ma délután erős felindultságomból elfaxoltam ezeknek az inkompetens barmoknak. Okuljanak belőle Önök is.

> ## Kedves Externet Ügyfélszolgálat!
> 
> Sajnálattal vagyok kénytelen tudomásul venni, hogy többszöri telefonos, és egyszeri személyes megkeresésem ellenére sem tudták az ADSL-lel kapcsolatos műszaki problémámat megoldani. (ügyfélszám: VN\*\*\*\*\*\*\*\*\*\*)
> 
> Sajnálattal vettem azt is, hogy a mai nap folyamán (2009. január 26.) képtelen voltam az önök számlázási osztályával a kapcsolatot telefonon felvenni.
> 
> Biztosítom önöket afelől, hogy az én időm meglehetősen drága, és éppen ezért nem engedhetem meg magamnak, hogy egy ilyen pitiáner problémával, mint az ADSL bevezetése, egy teljes hónapot eltöltsek az önök és a Magyar Telekom ügyfélszolgálataival beszélgetve.
> 
> Emlékeztetőül a sokat hangoztatott problémám a következő:
> 
> _A VN\*\*\*\*\*\*\*\*\*\* ügyfélszámomhoz kapcsolódó Csupasz ADSL szolgáltatás január eleje óta nem működik, aminek az oka az, hogy hívószámomon (+36 1 \*\*\* \*\*\*\*) pillanatnyilag egy T-Com-os „Szolgáltatás szüneteltetése” szolgáltatás aktív. (Ezt a T-comos ügyfélszolgálat javaslatára aktiváltattam nem sokkal azelőtt, hogy önöknél a Csupasz ADSL szolgáltatást megrendeltem volna.)_
> 
> Az elmúlt egy hónapban legalább 10 alkalommal próbáltam megtudni önöktől, hogy pontosan mit kell ahhoz tennem akár az önök akár a t-com ügyfélszolgálatán, hogy az ADSL szolgáltatás újra működőképes legyen.
> 
> Csak az érdekesség kedvéért a csupasz ADSL-lel kapcsolatban a T-comtól eddig az alábbi tájékoztatást kaptam:
> 
> 1. Ilyen nincs, soha nem is volt, még nem is hallottunk róla.
> 2. Ön valójában egy „Szolgáltatás szüneteltetése” szolgáltatást szeretne.
> 3. Önnek le kell mondania a telefon szerződést.
> 4. Önnek számhordozással át kell mennie az internetszolgáltatójához.
> 
> Az ISP szerint (igen, ezek önök, és egyazon levélben küldték az alábbiakat):
> 
> 1. „Önnek semmilyen további teendője nincs”
> 2. Küldjön el egy meghatalmazást, hogy az Ön nevében mi lemondhassuk az Ön telefonját.
> 
> A biztonság kedvéért még január hatodikán küldtem faxon önöknek egy meghatalmazást erről (1. melléklet). Ez az önök rendszerében rögzítésre került.
> 
> Azóta önök az alábbi egymásnak részben ellentmondó információkkal szolgáltak:
> 
> 1. T-com folyamatosan visszadobja a kérelmet. \*
> 2. január 21-én a T-Com elfogadta a kérelmet.
> 3. január 21-én a T-Com nem fogadta el a kérelmet.
> 
> \*: a „kérelem” bizonyára a „szünetmentes szolgáltató váltási” kérelmet jelenti, bár ebben nem vagyok teljesen biztos.
> 
> Mivel önök nyilván szétperelnék az összes felmenőmet is, ha megpróbálnék az egyéves hűségnyilatkozat alól azzal az apró kifogással kibújni, hogy _egyáltalán nem mennek a bitek a vonalon_, azért még 1 azaz egy dolgot megpróbálhatok (a T-comos ügyfélszolgálat legújabb tanácsára hallgatva, és az önök egyik ügyintézőjével – Cs\*\*\*\* D\*\*\*\*a – január 26.-án egyeztetve).
> 
> 1. Elmegyek a T-Com-hoz, és megkérem őket, hogy állítsák vissza a korábbi felező díjcsomagomat.
> 2. Ezután, ha ismét működik a telefon, küldök még 1 darab faxot önöknek erről, hogy próbálják meg ismét a csupasz ADSL-t elintézni.
> 
> (Itt jegyezném meg, hogy nem is értem miért kéne a felező díjcsomag visszaállításával a telefonnak ismét működnie, hiszen amennyire tudom, önök már gondoskodtak arról, hogy az én telefonvonalamnak a T-comhoz lehetőleg semmi köze ne legyen. Persze önöknél lehetetlen felvenni a kapcsolatot egy olyan emberrel, aki az ilyen technikai jellegű problémákra választ tudna adni.)
> 
> Ha van a fentieknél jobb ötletük a probléma megoldására, kérem, tudassák velem.
> 
> Ha a fentiek elfogadhatónak tűnnek az önök számára, kérem, tudassák velem.
> 
> Ha a fentiek nem tűnnek elfogadhatónak az önök számára, kérem, tudassák velem.
> 
> Mielőbbi választ remélve, köszönettel:
> 
> **N\*\*\*\*\* D\*\*\*\*\*\*** +36 \*\* \*\*\*-\*\*\*\* encse@csokavar.hu Budapest, 2009. január 26.

Még egy hangyafasznyi időt tudok várni ezekre a szerencsétlen taplókra, aztán kénytelen leszek fogyasztóvédőkhöz meg én nem tudom kikhez (de tudom) fordulni.

### 2009\. január 28.

> ## Kedves Externet Ügyfélszolgálat!
> 
> Tegnapi nap folyamán (2009. január 27.) köszönettel megkaptam önöktől a személyes megbeszélésünk alapján sztornózott és újra kiállított csekkeket. Ezek szerint mintegy 8966 Ft tartozásom áll fenn önökkel szemben.
> 
> Kérem, hogy amíg a 2009. január 26.-án kelt faxomban panaszolt technikai problémának a végére nem járunk, addig a díjfizetési kötelezettségemtől tekintsenek el, hiszen addig az ADSL szolgáltatást igénybe venni nem tudom.
> 
> Várom mielőbbi válaszukat, köszönettel:
> 
> **N\*\*\*\*\* D\*\*\*\*** +36 \*\* \*\*\*-\*\*\*\* encse@csokavar.hu ügyfélszám: VN \*\*\*\*\*\*\*\*\*\*\*\*\*\*\*\*
> 
> Budapest, 2009. január 28.

### 2009\. január 30.

Sejtettem ám, hogy ha más nem is, az előző fax már az Externetnél is kiveri a biztosítékot. Hívtak is tegnap délután, hogy megoldjuk a problémát. Egy nagyon kedves hölgy volt a vonal végén (sajnos nem jut eszembe a neve, de úgyis kicsillagoznám), és nem értette, hogy miért mentek félre a dolgok.

Rögtön leállította a számlázást, aztán még azt is kitalálta, hogy pontosan mit mondjak a T-Pontban, hogy megint legyen internet. Úgy tűnik, csak annyi kellett, hogy visszakérjem a szolgáltatást a szüneteltetésből de úgy ám, hogy bármennyire is kapállózik a T-Arc, mégse kapjak mellé semmilyen telefonos csomagot.

> — Az lehetetlen. Ilyen nálunk nincs.\
> — Pedig lennie kell, uram.

Kis telefonálgatás, és úgy tűnik mégis van "olyan".

Jelezném, hogy én hülye egész biztosan nem vagyok, tehát ha bárki akárcsak egyszer is elmagyarázta volna, hogy ilyen csupasz ADSL-re váltáskor pontosan mi történik, akkor már hetekkel ezelőtt megoldhattuk volna a dolgot. Hovatovább, nagyon pontosan tudtam előre, hogy mivel én nem tudom hogy működik a dolog, annak semmi értelme nincs, hogy az Externet rajtam keresztül üzenjen a T-Ügyfélszolgálatnak, hogy mondja meg a T-Józsinak, hogy ezt meg ezt kéne csinálni. Ezért is adtam nekik azt a kurva meghatalmazást már az elején, hogy ők, akik közvetlen kapcsolatban vannak T-Józsival jól leboltolják a nevemben az egészet. Dehát basztak megcsinálni, most meg közösen esszük, amit főztek.

Itt tartunk most. Vajon lesz-e internet három napon belül, és fog-e a T-Home a jövő hónapban számlát küldeni valamilyen soha nem kért szolgáltatásra? Hamarosan kiderül ez is.
