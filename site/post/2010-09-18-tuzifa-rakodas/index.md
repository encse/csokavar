---
title: "Tüzifa rakodás"
date: "2010-09-18"
tags: 
  - "feladat"
  - "geekség"
coverImage: images/hasitottfa.webp
---

Ezt a jóságot Enikő Facebook falán láttam, és kicsit még ki is egészítem, hogy lássuk, hogy egy sima matekpélda hogy kísérheti végig tanulmányainkat.

1) ha egy ember fél köbméter tűzifát másfél óra alatt pakol ki a kalodából és helyez el a fás kamrában, akkor 4 ember mennyi idő alatt pakol ki két és fél köbméter tűzifát úgy, hogy nem a fás kamrába, hanem csak a kertbe viszik be, ami fele akkora távolság?

2) Az 1) feladat megfejelve azzal, hogy a munkások teljesítménye 20 percenként 10%-kal csökken a kipihent kezdeti állapothoz képest.

3) Az 1) feladat, de most a munkások úgy fáradnak, hogy minden pillanatban igaz az, hogy 20 perc múlva a mostani teljesítményük 90%-kára képesek.

4) Az 1) feladat ezúttal azzal megfejelve, hogy a munkások teljesítménye a már elvégzett W(t) munka függvénye. Asszem ez így reális végül is... Az "nagyon kis" idő alatt végzett munka W'(t) = A - B\*W(t) alakú, alkalmas A és B konstansokkal. Ehhez asszem még kell valami olyasmi, hogy fél köbméter fa kamrába pakolásával egy ember 30 perc alatt végez. (Remélem ez elég, még nem oldottam meg, de mindjárt nekiállok...)
